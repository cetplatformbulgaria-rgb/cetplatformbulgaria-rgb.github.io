<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Ghid Economia socială 2016</title>
    <link href="templatemo-personal-style.css" rel="stylesheet">
</head>
<body>
   
    <h1>Economia socială

GHID

pentru întreprinderile sociale (ÎS)

&

întreprinderile sociale de inserție (ÎSI)*

De la înființare la impact social</h1>



<h3>Economia socială</h3>

<p>GHID pentru întreprinderile sociale (ÎS) & întreprinderile sociale de inserție (ÎSI)* De la înființare la impact social</p>

<p>* în conformitate cu Legea nr. 219/2015 privind economia socială și Hotărârea Nr. 585/2016 pentru aprobarea Normelor metodologice de aplicare a prevederilor Legii nr. 219/2015 privind economia socială</p>

<h5>Ce sunt întreprinderile sociale?</h5>

<p>Întreprinderile sociale sunt persoane juridice de drept privat care dovedesc că respectă, conform actelor legale de înfiinţare şi organizare, cumulativ, definiţia şi principiile economiei sociale prevăzute în lege.</p>

<p>Definiția economiei sociale: economia socială reprezintă ansamblul activităţilor organizate independent de sectorul public, al căror scop este să servească interesul general, interesele unei colectivităţi şi/sau interesele personale nepatrimoniale, prin creşterea gradului de ocupare a persoanelor aparţinând grupului vulnerabil şi/sau producerea şi furnizarea de bunuri, prestarea de servicii şi/sau execuţia de lucrări.</p>

<p>Principiile economiei sociale sunt:</p>

<ul>
  <li>prioritate acordată individului şi obiectivelor sociale faţă de creşterea profitului;</li>
  <li>solidaritate şi responsabilitate colectivă;</li>
  <li>convergenţa dintre interesele membrilor asociaţi şi interesul general şi/sau interesele unei colectivităţi;</li>
  <li>control democratic al membrilor, exercitat asupra activităţilor desfăşurate;</li>
  <li>caracter voluntar şi liber al asocierii în formele de organizare specifice domeniului economiei sociale;</li>
  <li>personalitate juridică distinctă, autonomie de gestiune şi independenţă faţă de autorităţile publice;</li>
  <li>alocarea celei mai mari părţi a profitului/excedentului financiar pentru atingerea obiectivelor de interes general, ale unei colectivităţi sau în interesul personal nepatrimonial al membrilor.</li>
</ul>

<h3>Cine poate fi întreprindere socială (Î.S.) și întreprindere socială de inserție (Î.S.I.) și ce documente sunt necesare pentru a dovedi această calitate?</h3>

<h5>Categorii de persoane juridice de drept privat care pot fi Î.S. și Î.S.I.</h5>

<p>Actele de înființare și funcționare prin care persoanele juridice de drept privat dovedesc faptul că au scop social și respectă principiile și criteriile E.S. pentru a se atesta ca ÎS sau certifica ca ÎSI:</p>

<ul>
  <li>Societățile cooperative de gradul I – actul constitutiv și autorizația de funcționare emisă de Oficiul Național al Registrului Comerțului;</li>
  <li>Cooperativele de credit – statutul și autorizația de funcționare acordată de Banca Națională a României potrivit Ordonanței de Urgență a Guvernului nr.99/2006 privind instituţiile de credit şi adecvarea capitalului, cu modificările și completările ulterioare;</li>
  <li>Asociații și fundații – actul constitutiv și statutul, precum și certificatul de înscriere în Registrul asociaţiilor şi fundaţiilor aflat la grefa judecătoriei în a cărei circumscripție își au sediul, în conformitate cu prevederile Ordonanței Guvernului nr. 26/2000 cu privire la asociații și fundații, cu modificările și completările ulterioare;</li>
  <li>Casele de ajutor reciproc ale salariaților – actul constitutiv și statutul, precum și certificatul de înscriere în Registrul asociaţiilor şi fundaţiilor aflat la grefa judecătoriei în a cărei circumscripție își au sediul, în conformitate cu prevederile Ordonanței Guvernului nr. 26/2000 cu privire la asociații și fundații, cu modificările și completările ulterioare;</li>
</ul>

<h5>Cine poate dobândi statutul de întreprindere socială?</h5>

<p>Statutul de întreprindere socială se recunoaște prin dobândirea unui atestat de întreprindere socială.</p>

<p>Persoanele juridice de drept privat, prevazute mai sus, pot solicita un atestat de întreprindere socială, dacă actelele de înființare și funcționare conțin prevederi prin care se demonstrează faptul că:</p>

<ul>
  <li>activitatea desfășurată are scop social;</li>
  <li>respectă principiile economiei sociale;</li>
  <li>respectă următoarele criterii:</li>
</ul>

<ul>
  <li>acţionează în scop social şi/sau în interesul general al comunităţii;</li>
  <li>alocă minimum 90% din profitul realizat scopului social și rezervei statutare;</li>
  <li>se obligă să transmită bunurile rămase în urma lichidării către una sau mai multe întreprinderi sociale;</li>
  <li>aplică principiul echităţii sociale faţă de angajaţi, asigurând niveluri de salarizare echitabile, între care nu pot exista diferenţe care să depăşească raportul de 1 la 8.</li>
</ul>

<h3>Care este procedura de obținere a atestatului de întreprindere socială?</h3>

<p>Este simplu!</p>

<p>Persoanele juridice de drept privat trebuie să depună sau să transmită prin postă cu confirmare de primire la agenția județeană pentru ocuparea forței de muncă, respectiv a municipiului București, în a cărei rază teritorială își au sediul, următoarele documente:</p>

<ol>
  <li>Cerere pentru acordarea atestatului completată conform modelului prevăzut în anexa nr. 2 la normele metodologice de aplicare a prevederilor Legii Nr.219/2015 privind economia socială sau, după caz, în anexa nr. 6, în situația în care se solicită concomitent și acordarea mărcii sociale.</li>
  <li>Actele de înființare și funcționare, în copie, certificate pentru conformitate cu originalul de către reprezentantul legal sau de către persoana împuternicită în acest scop.</li>
</ol>

<p>Termenul de soluționare a cererii este de 30 de zile calendaristice de la data înregistrării documentației. Termenul poate fi prelungit o singură dată, motivat, pentru 15 zile calendaristice.</p>

<p>Când cererea şi documentaţia primită sunt incomplete, solicitantul are la dispoziție încă 30 de zile calendaristice pentru a le completa.</p>

<ul>
  <li>Atestatul este valabil 5 ani și se poate prelungi succesiv pentru încă 5 ani.</li>
  <li>Poți solicita concomitent acordarea atestatului social și a mărcii sociale, iar obținerea mărcii sociale este condiționată de obținerea atestatului de întreprindere socială.</li>
  <li>Nu se percep taxe pentru emiterea atestatului sau a mărcii sociale.</li>
</ul>

<p>Atenție! Poți obține marca socială doar dacă ai obținut și atestatul de întreprindere socială.</p>

<h3>Cum poți prelungi valabilitatea atestatului de întreprindere socială?</h3>

<p>Este simplu!</p>

<p>Trebuie să depui sau să transmiți prin poștă cu confirmare de primire, cu cel putin 45 de zile calendaristice înainte de data expirarea atestatului, dar nu mai mult de 60 de zile calendaristice, la agentia județeană pentru ocuparea forței de muncă respectiv a municipiului București, în a cărei rază teritorială Î.S. își are sediul, următoarele documente:</p>

<ul>
  <li>Cerere pentru prelungirea atestatului, completată conform anexei nr. 4 din normele metodologice de aplicare a prevederilor Legii. Nr.219/2015 privind economia socială;</li>
  <li>Actele de înființare și funcționare, în copie, certificate pentru conformitate cu originalul de reprezentantul legal sau de persoana împuternicită în acest scop;</li>
  <li>Atestatul de întreprindere socială, în original.</li>
</ul>


<h3>Care sunt obligațiile întreprinderii sociale atestate?</h3>

<ul>
  <li>de a comunica agenţiei județene de ocupare orice modificări ale actelor de înfiinţare sau constitutive, în termen de 15 zile de la modificare;</li>
  <li>de a comunica agenţiei de ocupare rapoartele de activitate şi situaţiile financiare anuale;</li>
  <li>de a publica, în extras, în termen de 3 luni de la încheierea anului calendaristic, raportul social anual privind activitatea desfăşurată şi situaţiile financiare anuale în Registrul unic de evidenţă a întreprinderilor sociale;</li>
  <li>întreprinderile sociale se supun controlului cu privire la respectarea condiţiilor legale de desfăşurare a activităţii, anual, pentru a se verifica respectarea criteriilor care au stat la baza eliberării atestatului de întreprindere socială.</li>
</ul>

<h3>Când se suspendă și se retrage atestatul de întreprindere socială?</h3>

<p>Atestarea întreprinderilor sociale se suspendă de către agențiile de ocupare în urmatoarele situații:</p>

<ul>
  <li>La solicitarea întreprinderii sociale;</li>
  <li>In situatia în care întreprinderea socială nu a comunicat agenției de ocupare orice modificare ale actelor de înfiintare sau constitutive, în termen de 15 zile de la modificare;</li>
  <li>In situatia în care nu respecta cumulativ urmatoarele obligatii:</li>
</ul>

<ul>
  <li>de a comunica agenţiei de ocupare orice modificări ale actelor de înfiinţare sau constitutive, în termen de 15 zile de la modificare;</li>
  <li>de a comunica agenţiei de ocupare rapoartele de activitate şi situaţiile financiare anuale;</li>
  <li>de a publica, în extras, în termen de 3 luni de la încheierea anului calendaristic, raportul social anual privind activitatea desfăşurată şi situaţiile financiare anuale în Registrul unic de evidenţă a întreprinderilor sociale;</li>
</ul>

<ul>
  <li>Intreprinderile sociale nu permit accesul personalului cu atribuții de control al agențiilor de ocupare, precum și al altor institutii și organe de control, în vederea exercitării de către aceștia a atribuțiilor de control potrivit prevederilor legale și să prezinte la solicitarea acestora toate informațiile, datele și documentele necesare în vederea exercitării controlului.</li>
</ul>

<h3>Care este procedura pentru obținerea mărcii sociale?</h3>

<ul>
  <li>Statutul de întreprindere socială de inserție se certifică prin acordarea mărcii sociale.</li>
  <li>Marca socială cuprinde certificatul care atestă statutul de întreprindere socială de inserţie, cu o valabilitate de 3 ani de la data emiterii, precum şi elementul specific de identitate vizuală, care se aplică în mod obligatoriu asupra produselor realizate sau a lucrărilor executate ori a documentelor care demonstrează prestarea unui serviciu.</li>
  <li>Instrucțiunile de utilizare a elementului specific de identitate vizuală sunt prevăzute în manualul de identitate vizuală, în conformitate cu Ordinul nr. 1986 din 04.10.2016 al ministrului muncii, familiei, protecției sociale și persoanelor vârstnice.</li>
</ul>

<h3>Ce este marca socială?</h3>

<p>Marca socială este forma de certificare a întreprinderilor sociale de inserţie în scopul recunoaşterii contribuţiei directe a acestora la realizarea interesului general şi/sau la îmbunătăţirea situaţiei grupului vulnerabil.</p>

<ul>
  <li>certificatul care atestă statutul de întreprindere sociala de inserție;</li>
  <li>element specific de identitate vizuală, care se aplică în mod obligatoriu asupra produselor realizate sau a lucrărilor executate ori a documentelor care demonstrează prestarea unui serviciu.</li>
</ul>

<h3>Cine poate fi întreprindere socială de inserție?</h3>

<p>Întreprinderea socială de inserție este întreprinderea socială care:</p>

<ul>
  <li>are permanent, cel puțin 30% din personalul angajat aparținând grupului vulnerabil, astfel încât timpul de lucru cumulat al acestor angajați să reprezinte 30% din totalul timpului de lucru al tuturor angajaților;</li>
  <li>are ca scop lupta împotriva excluziunii, discriminărilor și șomajului prin inserția socioprofesională a persoanelor defavorizate.</li>
</ul>

<h3>Cine sunt grupurile vulnerabile?</h3>

<p>Categorii de grupuri vulnerabile, conform prevederilor Legii nr. 219/2015</p>

<ul>
  <li>Persoane aflate în sistemul de protecție a copilului sau care provin din acest sistem (în acord cu prevederile Legii nr. 272/2004 privind protecţia şi promovarea drepturilor copilului, republicată, cu modificările şi completările ulterioare) – Hotărârea comisiei pentru protecţia copilului sau, după caz, hotărârea instanţei prin care a fost dispusă măsura de protecţie specială;</li>
  <li>Persoane din familiile beneficiare de ajutor social (respectând prevederile Legii nr. 416/2001 privind venitul minim garantat cu modificările şi completările ulterioare) – Copia deciziei pentru plată a directorului executiv al agenţiei judeţene pentru plăţi şi inspecţie socială, respectiv a municipiului Bucureşti sau talonul de plată;</li>
  <li>Persoane care fac parte din familii beneficiare de alocaţie pentru susţinerea familiei (potrivit prevederilor Legii nr. 277/2010 privind alocaţia pentru susţinerea familiei, republicată, cu modificările şi completările ulterioare) – Copia deciziei pentru plată a directorului executiv al agenţiei judeţene pentru plăţi şi inspecţie socială, respectiv a municipiului Bucureşti sau talonul de plată;</li>
  <li>Persoane solicitante de azil sau beneficiare ale protecției internaționale (definite conform Legii nr. 122/2006 privind azilul în România, cu modificările şi completările ulterioare) – Documentul temporar de identitate sau permisul de şedere valabile, potrivit legii;</li>
  <li>Persoanele fără adăpost – Adeverinţă eliberată de primăria din cadrul unităţii administrativ-teritoriale în care trăiesc, prin care se certifică faptul că nu au domiciliu în acea unitate administrativ-teritorială şi nici în altă unitate administrativ-teritorială de pe teritoriul României conform informaţiilor obţinute de la structura judeţeană de administrare a bazelor de date de evidenţă a persoanelor, respectiv a municipiului Bucureşti;</li>
  <li>Persoanele aflate în situație de risc de a-și pierde capacitatea de satisfacere a nevoilor zilnice de trai – Ancheta socială pe baza modelului prevăzut în anexa nr. 1 la normele metodologice efectuată de serviciul public de asistenţă socială în a cărui rază teritorială se află domiciliulsau reşedinţa persoanei respective, la solicitarea întreprinderii sociale (anual).</li>
</ul>

<p>Dacă o persoană aparținând categoriilor de grup vulnerabil de mai sus este angajată în cadrul unei întreprinderi sociale de inserție, iar situația socio-familiară a sa nu a cunoscut o evoluție pozitivă, în sensul ieșirii din starea de risc, nu este posibilă excluderea acesteia din grupul vulnerabil.</p>

<h3>Când se suspendă marca socială?</h3>

<ul>
  <li>la solicitarea expresă a întreprinderii sociale de inserție certificate, la data solicitată de către aceasta;</li>
  <li>în situația în care nu fost respectate criteriile de întreprindere socială de inserție, așa cum sunt definite de lege;</li>
  <li>în situația în care nu a fost îndeplinită obligația de a asigura, pentru persoanele angajate, care fac parte din grupul vulnerabil, măsuri de acompaniament care să asigure inserția profesională și socială;</li>
  <li>în situația în care angajatorul nu a respectat obligația de a transmite documentele care atestă apartenența la grupul vulnerabil agențiilor de ocupare, în termen de 5 zile de la data la care se demonstrează că persoana angajată aparține grupului vulnerabil sau, după caz, de la data la care au intervenit modificări în documentele furnizate;</li>
</ul>

<h5>Când se suspendă marca socială? (2)</h5>

<ul>
  <li>în situația în care nu se comunică în termen de 15 zile modificarea actelor de înfiinţare sau a actelor constitutive;</li>
  <li>în situația în care nu se transmite, în termen de 3 luni de la încheierea anului calendaristic, raportul social anual privind activitatea desfăşurată şi situaţiile financiare anuale în Registrul unic de evidenţă a întreprinderilor sociale;</li>
  <li>în situația în care nu se permite accesul organelor de control prevăzute de lege și nu se prezintă toate informațiile, datele și documentele necesare în vederea realizării controlului;</li>
  <li>în situația în care a fost suspendat atestatul.</li>
</ul>

<h3>Când se retrage marca socială?</h3>

<ul>
  <li>la data constatării încălcării unuia dintre criteriile de acordare a atestatului de întreprindere socială;</li>
  <li>la expirarea termenelor referitoare la suspendarea mărcii sociale, respectiv:</li>
</ul>

<ul>
  <li>la peste 12 luni de la comunicarea suspendării certificatului, atunci când suspendarea mărcii sociale se realizează la solicitarea expresă a întreprinderii sociale;</li>
  <li>la peste 30 de zile de la comunicarea suspendării mărcii sociale, dacă întreprinderile sociale nu dovedesc înlăturarea cauzelor care au stat la baza măsurii de suspendare a mărcii sociale și nu fac dovada plății amenzilor stabilite;</li>
</ul>

<ul>
  <li>în situația în care a fost retras atestatul, la data retragerii acestuia.</li>
</ul>

<h3>Care sunt obligațiile anuale de raportare?</h3>

<ul>
  <li>să întocmească raportul de activitate anual care conține aspecte privind întreaga activitate desfășurată de întreprinderea socială de inserție în perioada de raportare, specifice domeniului de activitate, inclusiv raportul social anual care conține activitățile cu caracter social, corelate cu situațiile financiare prezentate;</li>
  <li>să întocmească raportul social anual cuprins în raportul de activitate anual și extrasul raportului social anual, conform modelului prevăzut în anexele nr. 5A și 5B la normele metodologice;</li>
  <li>să întocmească extrasul situațiilor financiare anuale.</li>
</ul>

<h3>Cum sprijină statul structurile economiei sociale?</h3>

<p>Întreprinderile sociale de inserţie pot beneficia de următoarele facilităţi din partea autorităţilor administraţiei publice locale:</p>

<ul>
  <li>atribuirea unor spaţii şi/sau terenuri aflate în domeniul public al unităţilor/subdiviziunilor administrativ-teritoriale, cu respectarea prevederilor Legii administraţiei publice locale nr. 215/2001, republicată, cu modificările şi completările ulterioare, în scopul desfăşurării activităţilor pentru care le-a fost acordată marca socială;</li>
  <li>sprijin, în promovarea produselor realizate şi/sau furnizate, serviciilor prestate ori lucrărilor executate în comunitate, precum şi în identificarea unor pieţe de desfacere a acestora;</li>
  <li>sprijin în promovarea turismului şi activităţilor conexe acestuia, prin valorificarea patrimoniului istoric şi cultural local;</li>
  <li>scutiri de taxe acordate în conformitate cu prevederile Legii nr. 227/2015 privind Codul Fiscal, cu modificările și completările ulterioare, astfel: întreprinderile sociale de inserţie nu datorează impozit/taxă pe clădiri pentru clădirile deţinute și pentru terenurile deţinute sau utilizate;</li>
  <li>alte facilităţi şi scutiri de taxe şi impozite acordate de autorităţile administraţiei publice locale, în condiţiile legii;</li>
  <li>contracte rezervate: Autoritățile contractate pot poate rezerva dreptul de participare la procedura de atribuire doar unităţilor protejate autorizate și întreprinderilor sociale de inserţie - Legea Nr. 98/2016 privind achiziţiile publice</li>
</ul>

<ul>
  <li>sprijin pentru consolidarea economiei sociale acordat prin Programul Operațional Capital Uman (POCU) - Axa prioritară 4: Incluziunea socială și combaterea sărăciei, Prioritatea de investiții 9v : Promovarea antreprenoriatului social și a integrării vocaționale în întreprinderile sociale și economia socială și solidară pentru a facilita accesul la ocuparea forței de muncă;</li>
  <li>măsuri de sprijin, de natura ajutorului de stat, ce vor fi aprobate prin acte specifice, cu respectarea prevederilor comunitare şi naţionale în materie de ajutor de stat;</li>
  <li>îndrumare metodologică acordată de către agențiile județene pentru ocuparea forței de muncă, respectiv a municipiului București;</li>
  <li>facilităţi pentru angajarea de tineri cu risc de marginalizare socială, în conformitate cu Legea nr. 76/2002 privind sistemul asigurărilor pentru şomaj şi stimularea ocupării forţei de muncă, cu modificările şi completările ulterioare;</li>
  <li>anual, de programul pentru stimularea înfiinţării şi dezvoltării microîntreprinderilor din sfera economiei sociale în conformitate cu prevederile art. 25^1 lit. d) din Legea nr. 346/2004 privind stimularea înfiinţării şi dezvoltării întreprinderilor mici şi mijlocii, cu modificările şi completările ulterioare, referitoare la Programele naţionale destinate finanţării întreprinderilor mici şi mijlocii care se derulează de către autoritatea publică centrală cu atribuţii în domeniul întreprinderilor mici şi mijlocii.</li>
</ul>

<h3>Mai multe informații</h3>

<ul>
  <li>Despre cadrul legal al economiei sociale Site-ul Ministerului Muncii, Familiei, Protecției Sociale și Persoanelor Vârstnice – pagina Economie socială</li>
  <li>Despre procedurile de atestare/certificare Site-ul Agenției Naționale pentru Ocuparea Forței de Muncă – secțiunea Economie socială</li>
  <li>Anexele la Normele metodologice sunt disponibile aici.</li>
</ul>

<h3>Date de contact</h3>

<p>Ministerul Muncii, Familiei, Protecției Sociale și Persoanelor Vârstnice: Compartimentul Economie Socială intreprinderisociale@mmuncii.ro</p>

<p>ANOFM și AJOFM: Compartimentul Economie Socială - fax: 021.303.98.51 sau http://www.anofm.ro/contacteaza-ne</p>

<p>Datele de contact ale AJOFM: Datele de contact ale compartimentelor de economie socială sunt disponibile aici: Economie socială</p>



</body>
</html>