<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Înfiinţarea întreprinderilor sociale, pilon important susţinut de Fondul Social European</title>
    <link href="templatemo-personal-style.css" rel="stylesheet">
</head>
<body>

<h3>CECCAR BUSINESS REVIEW</h3>

<p>60 N0 1/2020 www.ceccarbusinessreview.ro</p>

<h5>Abstract</h5>

<p>Social enterprises are attracting more and more attention in Europe and nationally, contributing to the employment of persons with disabilities, especially those with intellectual and/or psycho-social disabilities, all while consolidating social inclusion.</p>

<p>To rise up to the challenges, we need to know the legal framework for establishing each type of social enterprise, the social enterprises certification procedure and the obligations that must be adhered to after certification. It is also important to know how these entities are supported by the Human Capital Operational Programme, financed by the European Social Fund, the rights and obligations of enterprises benefiting from de minimis aid and reasons for fully or partially reimbursing the aid received.</p>

<p>Key terms: social economy, social enterprise, work integration social enterprise, European Social Fund, de minimis aid</p>

<p>Termeni-cheie: economie socială, întreprindere socială, întreprindere socială de inserţie, Fondul Social European, ajutor de minimis</p>

<p>Clasificare JEL: H20, L31</p>

<h3>Înfiinţarea întreprinderilor sociale, pilon important susţinut de Fondul Social European</h3>

<p>Dr. ec. Elena STĂNCIULESCU</p>

<p>Iniţierea şi dezvoltarea unei afaceri de succes este o provocare în sine şi cu atât mai mult atunci când este vorba despre înfiinţarea unei întreprinderi sociale. Întreprinderile sociale constituie unul dintre modelele de muncă și de ocupare a forţei de muncă ce fac parte din economia socială, jucând un rol important la nivel european și naţional.</p>

<p>În România, cadrul legal care face referire la acest tip de întreprinderi a fost instituit prin Legea nr. 219/2015 privind economia socială.</p>

<h5>Aspecte generale privind economia socială</h5>

<p>Economia socială reprezintă un pilon important în contextul necesităţii reducerii disparităților sociale dintre statele membre și regiunile acestora și în cadrul lor. Fondul Social European (FSE) sprijină activ instituţia întreprinderilor sociale ca o sursă de locuri de muncă, în special pentru grupurile de oameni care au dificultăţi în obţinerea unui loc de muncă: tineri șomeri pe termen lung, persoane cu handicap, persoane din comunităţile rurale.</p>

<p>Legea nr. 219/2015 defineşte economia socială ca fiind ansamblul activităţilor organizate independent de sectorul public, al căror scop este să servească interesul general, interesele unei colectivităţi şi/sau cele personale nepatrimoniale, prin creşterea gradului de ocupare a persoanelor aparţinând grupului vulnerabil şi/sau producerea şi furnizarea de bunuri, prestarea de servicii şi/sau execuţia de lucrări.</p>

<p>Economia socială are la bază următoarele principii:</p>

<ul>
  <li>prioritate acordată individului și obiectivelor sociale faţă de creșterea profitului;</li>
  <li>solidaritate și responsabilitate colectivă;</li>
  <li>convergenţa dintre interesele membrilor asociaţi și interesul general și/sau interesele unei colectivităţi;</li>
  <li>control democratic al membrilor, exercitat asupra activităţilor desfășurate;</li>
  <li>caracter voluntar și liber al asocierii în formele de organizare specifice domeniului economiei sociale;</li>
  <li>personalitate juridică distinctă, autonomie de gestiune și independenţă faţă de autorităţile publice;</li>
  <li>alocarea celei mai mari părţi a profitului/excedentului financiar pentru atingerea obiectivelor de interes general, ale unei colectivităţi sau în interesul personal nepatrimonial al membrilor.</li>
</ul>

<h5>Cadrul juridic de înfiinţare a întreprinderilor sociale</h5>

<p>Potrivit Legii nr. 219/2015, pot fi întreprinderi sociale următoarele persoane juridice, precum și federaţiile și uniunile acestora:</p>

<ul>
  <li>Societăţile cooperative de gradul I – Legea nr. 1/2005 privind organizarea și funcţionarea cooperaţiei, republicată, cu modificările şi completările ulterioare</li>
  <li>Cooperativele de credit – Ordonanţa de urgenţă a Guvernului nr. 99/2006 privind instituţiile de credit și adecvarea capitalului, cu modificările și completările ulterioare</li>
  <li>Asociaţiile și fundaţiile – Ordonanţa Guvernului nr. 26/2000 cu privire la asociaţii și fundaţii, cu modificările și completările ulterioare</li>
  <li>Casele de ajutor reciproc ale salariaţilor – Legea nr. 122/1996 privind regimul juridic al caselor de ajutor reciproc ale salariaţilor și al uniunilor acestora, republicată</li>
  <li>Casele de ajutor reciproc ale pensionarilor – Legea nr. 540/2002 privind casele de ajutor reciproc ale pensionarilor, cu modificările și completările ulterioare</li>
  <li>Societăţile agricole – Legea nr. 36/1991 privind societăţile agricole și alte forme de asociere în agricultură, cu modificările și completările ulterioare</li>
  <li>Orice alte categorii de persoane juridice – Dacă respectă, conform actelor legale de înfiinţare și organizare, cumulativ, definiţia și principiile economiei sociale prevăzute de lege</li>
</ul>

<h5>Procedura de atestare a întreprinderilor sociale și de certificare a întreprinderilor sociale de inserţie</h5>

<p>Guvernul a reglementat procedura de atestare și certificare a întreprinderilor sociale, respectiv a întreprinderilor sociale de inserţie, de către agenţiile judeţene pentru ocuparea forţei de muncă, prin Hotărârea Guvernului nr. 585/2016 pentru aprobarea Normelor metodologice de aplicare a prevederilor Legii nr. 219/2015 privind economia socială. Actul normativ detaliază condiţiile în care întreprinderile sociale de inserţie obţin certificarea, adică li se acordă marca socială, obligaţiile acestora, suspendarea și retragerea mărcii sociale.</p>

<p>Întreprinderea socială de inserţie este întreprinderea socială care are permanent cel puţin 30% din personalul angajat aparţinând grupului vulnerabil, astfel încât timpul de lucru cumulat al acestor salariaţi să reprezinte cel puţin 30% din totalul timpului de lucru al tuturor angajaţilor, şi are ca scop lupta împotriva excluziunii, discriminărilor şi şomajului prin inserţia socioprofesională a persoanelor defavorizate.</p>

<h5>Criteriile de acordare a atestatului întreprinderilor sociale</h5>

<p>Atestatul se acordă acelor întreprinderi sociale care dispun prin actele de înfiinţare și funcţionare respectarea următoarelor criterii:</p>

<ul>
  <li>acţionează în scop social și/sau în interesul general al comunităţii;</li>
  <li>alocă minimum 90% din profitul realizat scopului social și rezervei statutare;</li>
  <li>se obligă să transmită bunurile rămase în urma lichidării către una sau mai multe întreprinderi sociale;</li>
  <li>aplică principiul echităţii sociale faţă de angajaţi, asigurând niveluri de salarizare echitabile, între care nu pot exista diferenţe care să depășească raportul de unu la opt.</li>
</ul>

<p>Atestatul se eliberează de către agenţia judeţeană pentru ocuparea forţei de muncă, respectiv a municipiului București. Acesta se acordă pe o perioadă de cinci ani, cu posibilitatea prelungirii dacă se face dovada că sunt respectate condiţiile ce au stat la baza acordării lui.</p>

<h5>Documentele necesare obţinerii atestatului</h5>

<p>În vederea obţinerii atestatului, persoanele juridice de drept privat trebuie să depună sau să transmită prin poştă, cu confirmare de primire, la agenţia judeţeană pentru ocuparea forţei de muncă, respectiv a municipiului Bucureşti, în a cărei rază teritorială îşi au sediul cererea pentru acordarea atestatului şi actele de înfiinţare şi funcţionare. Documentele se transmit în copie certificată pentru conformitate cu originalul de către reprezentantul legal sau de persoana împuternicită în acest scop, care este şi cea care semnează cererea pentru acordarea atestatului.</p>

<h5>Atribuţiile agenţiei judeţene pentru ocuparea forţei de muncă</h5>

<p>Atribuţiile acestei instituţii sunt următoarele:</p>

<ul>
  <li>evaluează îndeplinirea criteriilor de atestare şi soluţionează cererea în termen de 30 de zile calendaristice de la data înregistrării documentaţiei complete. Acest termen poate fi prelungit o singură dată, pentru o perioadă de 15 zile calendaristice;</li>
  <li>notifică în cinci zile lucrătoare de la primirea acestora, în situaţia în care cererea şi documentaţia primită sunt incomplete, în vederea transmiterii de documente suplimentare în termen de 30 de zile calendaristice de la data primirii notificării, astfel încât cererea să fie soluţionată cu respectarea termenului prevăzut de lege;</li>
  <li>informează solicitantul în cinci zile lucrătoare de la expirarea acestui termen, în cazul respingerii acordării atestatului pentru netransmiterea documentelor în termenul stabilit;</li>
  <li>întocmeşte o notă de constatare care conţine în mod obligatoriu prezentarea situaţiei privind îndeplinirea sau neîndeplinirea criteriilor şi/sau a cerinţelor legale privind atestarea ca întreprindere socială, precum şi propunerea pentru acordarea sau respingerea acordării atestatului;</li>
  <li>pe baza documentelor depuse sau transmise și a notei de constatare întocmite de agenţia de ocupare prin compartimentul pentru economie socială, directorul executiv al agenţiei aprobă sau, după caz, respinge prin decizie acordarea atestatului;</li>
  <li>pe baza deciziei privind acordarea atestatului emise de directorul executiv al agenţiei de ocupare, compartimentul pentru economie socială completează atestatul, care este valabil de la data emiterii deciziei directorului executiv pe o perioadă de cinci ani.</li>
</ul>

<p>În vederea prelungirii atestatului, reprezentantul legal al întreprinderii sociale sau persoana împuternicită în acest scop trebuie să depună sau să transmită prin poştă, cu confirmare de primire, cu cel puţin 45 de zile calendaristice înainte de data expirării acestuia, dar nu mai mult de 60 de zile calendaristice, la agenţia de ocupare în a cărei rază teritorială îşi are sediul întreprinderea socială, cererea de prelungire a atestatului, actele de înfiinţare şi funcţionare şi atestatul de întreprindere socială, în original.</p>

<p>În situaţia în care cererea pentru prelungirea atestatului nu este formulată în termenele legale, întreprinderea socială nu poate obţine prelungirea valabilităţii atestatului deţinut până la expirarea termenului de valabilitate al acestuia.</p>

<p>Agenţia de ocupare înştiinţează în scris întreprinderea socială în termen de trei zile lucrătoare de la data emiterii deciziei, în vederea eliberării atestatului şi a deciziei de acordare a atestatului, respectiv a atestatului completat cu perioada pentru care este prelungit şi a deciziei de prelungire a valabilităţii atestatului, după caz. Aceste documente se eliberează personal reprezentantului legal al întreprinderii sociale sau altei persoane împuternicite în acest scop.</p>

<h5>Obligaţiile întreprinderilor sociale atestate și ale întreprinderilor sociale de inserţie</h5>

<h5>Obligaţiile întreprinderilor sociale atestate:</h5>

<ul>
  <li>să respecte criteriile de acordare a atestatului;</li>
  <li>să comunice agenţiei de ocupare orice modificări ale actelor de înfiinţare sau constitutive, în termen de 15 zile de la modificare;</li>
  <li>să comunice agenţiei de ocupare rapoartele de activitate și situaţiile financiare anuale. Raportul de activitate anual conţine aspecte privind întreaga activitate desfăşurată de întreprinderea socială în perioada de raportare, specifice domeniului de activitate, inclusiv raportul social anual care conţine activităţile cu caracter social, corelate cu situaţiile financiare prezentate;</li>
  <li>să publice, în extras, în termen de trei luni de la încheierea anului calendaristic, raportul social anual privind activitatea desfășurată și situaţiile financiare anuale în Registrul unic de evidenţă a întreprinderilor sociale, administrat de Agenţia Naţională pentru Ocuparea Forţei de Muncă;</li>
  <li>să permită accesul organelor de control prevăzute de lege, precum şi al altor instituţii şi organe de control, în vederea exercitării de către acestea a atribuţiilor de control potrivit prevederilor legale, şi să prezinte la solicitarea lor toate informaţiile, da­­tele şi documentele necesare în vederea exercitării controlului.</li>
</ul>

<h5>Obligaţiile întreprinderilor sociale de inserţie:</h5>

<ul>
  <li>să respecte criteriile de acordare a atestatului;</li>
  <li>să aibă permanent cel puţin 30% din personalul angajat aparţinând grupului vulnerabil, astfel încât timpul de lucru cumulat al acestor salariaţi să reprezinte cel puţin 30% din totalul timpului de lucru al tuturor angajaţilor;</li>
  <li>să aibă ca scop lupta împotriva excluziunii, discriminărilor și șomajului prin inserţia socioprofesională a persoanelor defavorizate;</li>
  <li>să asigure persoanelor angajate care fac parte din grupul vulnerabil măsuri privind inserţia profesională și socială, cum ar fi: informarea, consilierea, accesul la formele de pregătire profesională, adaptarea locului de muncă la capacitatea persoanei, accesibilizarea locului de muncă în funcţie de nevoile persoanelor, precum și alte măsuri care au ca scop sprijinirea inserţiei profesionale și sociale;</li>
  <li>să comunice agenţiei de ocupare orice modificări ale actelor de înfiinţare sau constitutive, precum și rapoartele de activitate și situaţiile financiare anuale;</li>
  <li>să publice, în extras, în termen de trei luni de la încheierea anului calendaristic, raportul social anual privind activitatea desfășurată și situaţiile financiare anuale în Registrul unic de evidenţă a întreprinderilor sociale;</li>
  <li>să transmită documentele care atestă apartenența la grupul vulnerabil agenţiilor de ocupare, în termen de cinci zile de la data la care se demonstrează că persoana angajată aparţine grupului vulnerabil sau, după caz, de la data la care au intervenit modificări în documentele furnizate;</li>
  <li>să nu utilizeze marca socială, respectiv elementul specific de identitate vizuală peste termenul de valabilitate al certificatului;</li>
  <li>să permită accesul organelor de control prevăzute de lege, precum şi al altor instituţii şi organe de control, în vederea exercitării de către acestea a atribuţiilor de control potrivit prevederilor legale, şi să prezinte la solicitarea lor toate informaţiile, datele şi documentele necesare în vederea exercitării controlului.</li>
</ul>

<p>Statutul de întreprindere socială de inserţie se certifică prin acordarea mărcii sociale. Aceasta din urmă cuprinde certificatul care atestă statutul de întreprindere socială de inserţie, cu o valabilitate de trei ani de la data emiterii, precum și un element specific de identitate vizuală, care se aplică în mod obligatoriu asupra produselor realizate sau a lucrărilor executate ori a documentelor care demonstrează prestarea unui serviciu.</p>

<h5>Sprijinul pentru înfiinţarea de întreprinderi sociale prin FSE</h5>

<p>Fondul Social European sprijină activ înfiinţarea de întreprinderi sociale ca sursă de locuri de muncă, în special pentru grupurile de persoane care se confruntă cu diferite obstacole în calea angajării. Prin Programul operaţional Capital uman (POCU), finanţat din FSE în cadrul axei prioritare 4 – Incluziunea socială și combaterea sărăciei, se acordă sprijin pentru înfiinţarea acestor entităţi, obiectivul specific al apelului fiind Consolidarea capacităţii întreprinderilor de economie socială de a funcţiona într-o manieră autosustenabilă.</p>

<p>POCU are în vedere atât înfiinţarea, cât și dezvoltarea de întreprinderi sociale, inclusiv a întreprinderilor sociale de inserţie, pentru integrarea pe piaţa muncii a persoanelor din grupurile vulnerabile și combaterea sărăciei. Dezvoltarea economiei sociale va contribui la crearea de noi locuri de muncă şi la dezvoltarea serviciilor locale. Antreprenorii în domeniul social, atât din entităţile nou-înfiinţate, cât şi din cele deja existente, vor putea beneficia de activităţi de consiliere/mentorat, precum și de formare, inclusiv în domeniul social.</p>

<p>Din Fondul Social European sunt susţinute următoarele tipuri de acţiuni:</p>

<ul>
  <li>sprijin pentru înfiinţarea de noi întreprinderi sociale și dezvoltarea celor existente, inclusiv acordarea de sprijin financiar sub forma micro-granturilor pentru înfiinţare și a granturilor pentru dezvoltare;</li>
  <li>crearea şi consolidarea parteneriatelor cu actorii relevanţi de pe piaţa muncii, din sistemul de învăţă­mânt/de asistenţă medicală/de asistenţă socială/servicii de ocupare sau din administraţia locală/centrală în vederea creșterii implicării în furnizarea de servicii pentru grupurile vulnerabile;</li>
  <li>crearea unor reţele de sprijin şi de cooperare, stabilirea de parteneriate, pentru diseminarea de bune practici și informaţii, activităţi de consolidare a capacităţii şi transferul de know-how cu alte comunităţi şi cu actorii relevanţi la nivel de ţară sau din alte state membre;</li>
  <li>accesibilizarea locurilor de muncă în vederea desfăşurării activităţii în cadrul întreprinderilor sociale de inserţie;</li>
  <li>dezvoltarea instrumentelor pentru o mai bună cunoaștere a sectorului și îmbunătăţirea vizibilității economiei sociale, inclusiv iniţiative de promovare a mărcii sociale și de conștientizare a formelor specifice de acţiune ale economiei sociale;</li>
  <li>dezvoltarea unor soluţii de finanţare avantajoase pentru finanţare de tip seed dedicate întreprinderilor sociale, finanţare participativă pentru portofolii de întreprinderi aflate în faza de start-up – crowdfunding, atragerea de donatori, investitori şi alţi parteneri.</li>
</ul>

<h5>Etapele de implementare</h5>

<p>Activităţile specifice sprijinite în cadrul apelului sunt structurate sub forma unei scheme pentru entităţi ale economiei sociale, care presupune parcurgerea a două etape de implementare: etapa I – sprijin pentru înfiinţarea de noi întreprinderi sociale (maximum 12 luni) şi etapa a II-a – implementarea planurilor de afaceri și monitorizarea funcţionării întreprinderilor de acest tip (maximum 24 de luni).</p>

<p>Etapa I – Sprijin pentru înfiinţarea de noi întreprinderi sociale. În această fază, beneficiarul contractului de finanţare are obligaţia de a desfășura acţiuni de sprijin pentru înfiinţarea de noi întreprinderi sociale pentru persoane care doresc să înfiinţeze astfel de întreprinderi. Acţiunile de sprijin se referă la formare profesională, consiliere în domeniul antreprenoriatului, identificarea de pieţe de desfacere, dezvoltarea capacităţii și abilităţilor în diferite domenii.</p>

<p>În cadrul acestei etape, beneficiarul contractului de finanţare are obligaţia de a derula cel puţin următoarele activităţi:</p>

<ol>
  <li>informarea publicului cu privire la acţiunile derulate în cadrul proiectului, cu accent pe oportunităţile oferite și principalele condiţii pentru a beneficia de acestea;</li>
  <li>selectarea grupului-ţintă care va participa la acţiunile de sprijin organizate;</li>
  <li>derularea unui program de formare antreprenorială specifică în conformitate cu standardele existente pentru ocupaţiile specifice sectorului economiei sociale, și anume antreprenor în economia socială şi manager de întreprindere socială.</li>
</ol>

<p>La finalizarea programului de formare antreprenorială, beneficiarul contractului de finanţare va trebui să prezinte autorităţii de management/organismului intermediar pentru Programul operaţional Capital uman cel puţin 90% certificate de absolvire din totalul participanţilor la cursurile de formare pentru ocupaţiile specifice sectorului economiei sociale, recunoscute de Autoritatea Națională pentru Calificări (ANC), şi planurile de afaceri elaborate individual sau în echipă de participanţi în cadrul cursurilor de formare pentru ocupaţiile specifice sectorului economiei sociale;</p>

<ol start="4">
  <li>alte activităţi de sprijin oferite în vederea înfiinţării de întreprinderi sociale. În cadrul acestei acţiuni pot fi organizate alte activităţi de formare profesională (cursuri de perfecţionare sau de specializare în domenii relevante pentru antreprenoriatul social), justificate prin certificate de absolvire. Activitatea poate include și acţiunile specifice pentru acreditarea cursului livrat ulterior membrilor grupului-ţintă;</li>
  <li>selectarea planurilor de afaceri care vor fi finanţate în cadrul proiectului (pentru înfiinţarea întreprinderilor sociale, inclusiv a întreprinderilor sociale de inserţie).</li>
</ol>

<p>Planul de afaceri depus de persoana interesată/persoanele interesate de iniţierea unei întreprinderi sociale va conţine cel puţin următoarele elemente:</p>

<ul>
  <li>misiunea socială/programele sociale ale întreprinderii sociale;</li>
  <li>problema socială a cărei rezolvare constituie misiunea socială a întreprinderii: categoriile de persoane cărora li se adresează întreprinderea socială respectivă și nevoile sociale ale acestora, zona geografică, problema comunitară/de mediu pe care încearcă să o rezolve întreprinderea;</li>
  <li>modul în care se integrează activitatea întreprinderii în contextul social și în cel economic din zona respectivă;</li>
  <li>modelul de organizare și funcţionare a întreprinderii sociale, cu accent pe modul în care se asigură participarea membrilor și a altor actori interesaţi, inclusiv persoane din grupuri vulnerabile, dacă acestea fac parte din grupurile vizate de întreprindere, la deciziile privind activităţile acesteia;</li>
  <li>direcţiile strategice de dezvoltare a întreprinderii;</li>
  <li>descrierea produsului/produselor, serviciului/serviciilor, respectiv a lucrării/lucrărilor care vor face obiectul activităţii întreprinderilor sociale, inclusiv al întreprinderilor sociale de inserţie;</li>
  <li>justificarea activităţilor propuse: analiza punctelor tari și a celor slabe ale întreprinderii, respectiv a amenințărilor și a oportunităţilor din mediul în care ea funcţionează (analiza SWOT), precum și justificarea activităţilor propuse faţă de acestea;</li>
  <li>planul de finanţare al întreprinderii;</li>
  <li>rezultatele economice și sociale specific preconizate;</li>
  <li>numărul de persoane angajate în întreprinderile sociale nou-înfiinţate.</li>
</ul>

<p>Planurile de afaceri sunt supuse aprobării unui juriu în care vor fi cel puţin un reprezentant al sectorului economiei sociale, potrivit Legii nr. 219/2015, un reprezentant al mediului de afaceri local din regiunea/regiunile de implementare a/ale proiectului şi unul al instituţiilor financiare bancare sau nonbancare din regiunea/regiunile de implementare a/ale proiectului.</p>

<p>Juriul va avea în vedere aplicarea unui mecanism de evaluare și selecţie a planurilor de afaceri bazat pe următoarele principii:</p>

<ul>
  <li>Nu vor fi finanţate două sau mai multe planuri de afaceri, propuse de persoane diferite, identice sau cu un grad foarte mare de asemănare în ceea ce privește descrierea segmentului de piaţă, planului de management și marketing și bugetul detaliat.</li>
  <li>Planurile de afaceri propuse spre finanţare vor reflecta realitatea segmentului de piaţă vizat și vor fi fundamentate tehnic și economic, pornind de la informaţii verificabile în zona geografică de implementare a proiectului.</li>
  <li>Juriul va evalua și selecta planurile de afaceri pe baza unei metodologii aprobate în cadrul procesului de evaluare, care va asigura principii și criterii transparente şi nediscriminatorii şi va viza minimum elementele menţionate mai sus ca parte a planurilor de afaceri.</li>
</ul>

<p>Cerinţele minime obligatorii pentru a considera încheiată etapa I:</p>

<ul>
  <li>îmbunătăţirea competenţelor în domeniul antreprenorial (atestată prin obţinerea certificatului de absolvire);</li>
  <li>planurile de afaceri elaborate individual sau în echipă de participanţi în cadrul cursurilor de formare pentru ocupaţiile specifice sectorului economiei sociale;</li>
  <li>administratorul schemei pentru entităţile sociale va prezenta un dosar conţinând documente justificative care să ateste finalizarea procesului de selecţie a planurilor de afaceri, precum și lista de rezervă (planurile de afaceri selectate în vederea finanţării în cadrul proiectului, metodologia de selecţie, documentele care susţin nominalizarea comisiei de evaluare, grilele de evaluare completate și semnate de membrii comisiei de evaluare, procesul-verbal de încheiere a selecţiei planurilor de afaceri).</li>
</ul>

<h5>Etapa a II-a – Implementarea planurilor de afaceri și monitorizarea funcţionării întreprinderilor sociale</h5>

<p>În cadrul acestei faze, administratorul schemei are obligaţia de a include cel puţin următoarele activităţi:</p>

<ol>
  <li>furnizarea de către administratorul schemei pentru entităţile sociale a serviciilor personalizate de consiliere ulterior finalizării procesului de selecţie a planurilor de afaceri.</li>
</ol>

<p>Pentru înfiinţarea de întreprinderi sociale, beneficiarul contractului de finanţare va derula cel puţin activităţi de consiliere în domeniul antreprenoriatului social sau activităţi de consiliere în domeniul antreprenoriatului, inclusiv cu privire la identificarea de pieţe de desfacere. Aceste servicii vor fi oferite doar persoanelor selectate în vederea implementării planurilor de afaceri, completând cunoștinţele și aptitudinile dobândite de ei în cadrul formării derulate în etapa I;</p>

<ol start="2">
  <li>asigurarea înfiinţării și demarării funcţionării întreprinderilor ce vor implementa planurile de afaceri cu ajutor de minimis în cadrul proiectului.</li>
</ol>

<p>Beneficiarul se va asigura că fiecare întreprindere de economie socială finanţată dobândește un atestat de întreprindere socială în termen de maximum patru luni de la semnarea contractului de subvenţie cu aceasta. Fiecare beneficiar al ajutorului de minimis va angaja, cel târziu la trei luni de la semnarea contractului de subvenţie, cel puţin două persoane, corespunzător cuantumului ajutorului de minimis primit.</p>

<p>Întreprinderile nou-înfiinţate vor trebui să aibă sediul social și, după caz, punctul/punctele de lucru în regiunea/regiunile de dezvoltare în care se implementează proiectul. Persoanele angajate în cadrul acestor întreprinderi vor avea, în mod obligatoriu, domiciliul sau reședinţa în acele regiuni;</p>

<ol start="3">
  <li>decontarea de către administratorul schemei pentru entităţile economiei sociale a sumelor aferente implementării planurilor de afaceri selectate în cadrul proiectului.</li>
</ol>

<p>Cheltuielile aferente înfiinţării și funcţionării întreprinderilor de economie socială finanţate intră sub incidenţa ajutorului de minimis, conform schemei de ajutor de minimis aprobate prin Ordinul ministrului fondurilor europene nr. 772/2018.</p>

<p>Valoarea maximă acordată per întreprindere (pentru un plan aprobat) este de 100.000 euro, reprezentând maximum 100% din totalul cheltuielilor eligibile, și se acordă numai întreprinderilor înfiinţate de persoanele ale căror planuri de afaceri au fost aprobate anterior, în cadrul etapei I. Numărul minim de locuri de muncă create de entităţile de economie socială înfiinţate depinde de nivelul ajutorului de minimis utilizat, după cum urmează:</p>

<ul>
  <li>până la 55.000 euro – cel puţin două locuri de muncă create;</li>
  <li>minimum 55.000 euro și mai mic de 70.000 euro – cel puţin trei locuri de muncă create;</li>
  <li>minimum 70.000 euro și mai mic de 85.000 euro – cel puţin patru locuri de muncă create;</li>
  <li>minimum 85.000 euro și maximum 100.000 euro – cel puţin cinci locuri de muncă create.</li>
</ul>

<p>Acordarea acestei finanţări se realizează în baza unui contract de subvenţie şi se poate face în maximum trei tranșe, în funcţie de opţiunea exprimată de beneficiar. Ajutorul de minimis se înscrie în cererea de finanţare, luând în considerare și prevederile planurilor de afaceri depuse de persoanele din grupul-ţintă. Prima tranșă reprezintă maximum 50% din valoarea totală a finanţării nerambursabile solicitate de întreprinderea socială.</p>

<p>În calitatea lor de administratori ai schemelor pentru entităţi ale economiei sociale, nici solicitan­ții, nici partenerii acestora din proiect nu pot încheia contracte de prestări de servicii, furnizare de bunuri sau execuţie de lucrări cu beneficiarii ajutorului de minimis în cadrul aceluiași proiect.</p>

<p>Persoanele fizice care înfiinţează afaceri nu trebuie să aibă calitatea de asociaţi majoritari în structura altor întreprinderi, la data semnării contractului de subvenţie;</p>

<ol start="4">
  <li>monitorizarea funcţionării și dezvoltării afacerilor finanţate.</li>
</ol>

<p>Administratorul schemei pentru entităţile economiei sociale desfășoară acţiuni care au ca scop monitorizarea activităţii întreprinderilor înfiinţate, inclusiv exploatarea și sustenabilitatea planului de afaceri asumat în sensul dezvoltării, și nu doar al supraviețuirii în piaţă, precum și a atingerii tuturor rezultatelor asumate prin proiect, cu acordarea unei atenții deosebite menţinerii locurilor de muncă create, precum și funcționalității întreprinderilor create. Metodologia de realizare a monitorizării întreprinderilor va fi prezentată în cadrul cererii de finanţare.</p>

<p>La finalul implementării proiectului, indiferent de cauzele care determină eventuala fluctuație a numărului de persoane angajate, administratorul schemei de economie socială are obligaţia de a se asigura că numărul persoanelor angajate în cadrul întreprinderilor nou-înfiinţate este cel puţin egal cu numărul total asumat iniţial.</p>

<p>Cerinţele minime obligatorii pentru a considera încheiată etapa a II-a includ finalizarea procesului de plată a ajutorului de minimis acordat întreprinderilor sociale în vederea implementării planurilor de afaceri selectate.</p>

<p>Durata de implementare a acestei etape este de maximum 24 de luni de la data transmiterii la autoritatea de management, respectiv la organismul intermediar responsabil a dosarelor care atestă finalizarea primei etape-cadru.</p>

<p>La finalul acestei etape, administratorul schemei pentru entităţile sociale va prezenta un dosar conţinând documente justificative privind plata sumelor acordate ca ajutor de minimis întreprinderilor înfiinţate.</p>

<p>Cele două etape se pot suprapune parţial, în sensul că administratorul de schemă pentru entităţi ale economiei sociale poate începe implementarea etapei a II-a pentru segmentul de grup-ţintă care a beneficiat de toate activităţile etapei I. În situaţia în care administratorul de schemă de antreprenoriat va organiza etapizat concursul de planuri de afaceri, acesta se va asigura că divizarea lui nu generează nicio discriminare în efectuarea selecţiei.</p>

<h5>Cerinţele minime obligatorii aplicabile perioadei de implementare</h5>

<ul>
  <li>Întreprinderile de economie socială înfiinţate vor deveni operaţionale (vor obţine atestatul de întreprindere socială) în termen de maximum patru luni de la semnarea contractului de subvenţie, dar nu mai târziu de 18 luni de la semnarea contractului de finanţare între beneficiarul proiectului și autoritatea de management/organismul intermediar pentru Programul operaţional Capital uman.</li>
  <li>După înfiinţare, întreprinderile nou-create trebuie să își continue activitatea, pe durata implementării proiectului, pentru o perioadă de minimum 18 luni de la data obţinerii atestatului de întreprindere socială, la care se adaugă o perioadă minimă obligatorie de şase luni de sustenabilitate ulterior finalizării implementării proiectului.</li>
  <li>Toate plăţile aferente înfiinţării și funcţionării întreprinderilor nou-create trebuie efectuate în cadrul celor 18 luni de funcţionare obligatorie pe durata implementării proiectului.</li>
  <li>În perioada ulterioară celor 18 luni de funcţionare obligatorie pe durata implementării proiectului, respectiv pe durata celor şase luni de sustenabilitate obligatorie după finalizarea implementării proiectului, beneficiarul ajutorului de minimis va asigura continuarea funcţionării întreprinderii și va menţine ocuparea locurilor de muncă create.</li>
  <li>Persoanele care fac parte din echipa de proiect, asociaţii sau angajaţii beneficiarului sau partenerilor săi din proiect nu pot avea calitatea de angajaţi sau asociaţi în cadrul întreprinderilor înfiinţate prin proiect.</li>
  <li>Persoanele fizice nu pot avea calitatea de asociat, administrator, reprezentant legal sau angajat la mai mult de o întreprindere înfiinţată în cadrul acestui program. În cazul în care întreprinderea se înfiinţează ca societate reglementată de Legea societăţilor nr. 31/1990, republicată, cu modificările şi completările ulterioare, și are mai mult de un asociat, persoana fizică al cărei plan de afaceri a fost selectat în vederea finanţării va trebui să aibă calitatea de asociat majoritar.</li>
  <li>Persoanele angajate în cadrul întreprinderilor nou-înfiinţate vor avea în mod obligatoriu domiciliul sau reședinţa în regiunea de dezvoltare în care se implementează proiectul, în mediul urban sau rural. Locurile de muncă create în cadrul acestor întreprinderi se vor menţine ocupate minimum 18 luni de la data obţinerii atestatului de întreprindere socială, precum și cel puţin şase luni de sustenabilitate ulterior finalizării implementării proiectului.</li>
</ul>

<h5>Drepturile și obligaţiile beneficiarilor de ajutor de minimis</h5>

<ul>
  <li>Beneficiarul ajutorului de minimis are dreptul de a primi acest ajutor pentru implementarea planului de afaceri selectat, în condiţiile prevăzute în schema de ajutor de minimis aprobată prin Ordinul ministrului fondurilor europene nr. 772/2018 și în Ghidul solicitantului – Condiţii specifice „Sprijin pentru înfiinţarea de întreprinderi sociale”.</li>
  <li>Pentru a beneficia de ajutor de minimis, beneficiarul are obligaţia de a implementa planul de afaceri selectat și de a asigura sustenabilitatea activităţilor în condiţiile menţionate anterior.</li>
  <li>Beneficiarul are obligaţia de a raporta furnizorului/administratorului schemei de ajutor de minimis toate datele și informaţiile necesare pentru monitorizarea ajutorului, în formatul pus la dispoziţie de furnizorul schemei.</li>
  <li>Beneficiarul ajutorului de minimis are obligaţia de a restitui întreaga valoare a ajutorului primit în situaţia nerespectării condiţiilor de acordare și utilizare a sa, inclusiv dobânda aferentă.</li>
</ul>

<h5>Motive de restituire integrală a ajutorului de minimis primit</h5>

<p>Ajutorul de minimis va fi restituit integral din următoarele motive:</p>

<ul>
  <li>nerespectarea prevederilor Regulamentului (UE) nr. 1.407/2013 al Comisiei din 18 decembrie 2013 privind aplicarea articolelor 107 și 108 din Tratatul privind funcţionarea Uniunii Europene ajutoarelor de minimis;</li>
  <li>nerespectarea țintelor indicatorilor privind numărul de locuri de muncă asumate prin planul de afaceri, în conformitate cu prevederile Ghidului solicitantului – Condiţii specifice „Sprijin pentru înfiinţarea de întreprinderi sociale”. Beneficiarii ajutorului de minimis au obligaţia menţinerii locurilor de muncă nou-create în numărul și pe durata menţionate în acest ghid;</li>
  <li>suspendarea sau retragerea, după caz, a atestatului de întreprindere socială sau a mărcii sociale (în cazul întreprinderilor sociale de inserţie) în perioada de implementare a planului de afaceri sau în cea de sustenabilitate stabilită conform ghidului amintit.</li>
</ul>

<h5>Motive de restituire parţială a ajutorului de minimis primit</h5>

<p>Motivele de restituire parţială a ajutorului de minimis includ efectuarea unor cheltuieli care nu respectă prevederile art. 2 alin. (1) din Hotărârea Guvernului nr. 399/2015 privind regulile de eligibilitate a cheltuielilor efectuate în cadrul operaţiunilor finanţate prin Fondul european de dezvoltare regională, Fondul social european și Fondul de coeziune 2014-2020, cu modificările ulterioare.</p>

<p>Potrivit art. 2 alin. (1) din acest act normativ, pentru a fi eligibilă, o cheltuială trebuie să îndeplinească cumulativ următoarele condiţii:</p>

<ul>
  <li>să fie suportată și plătită respectând perioada stipulată în Regulamentul (UE) nr. 1.303/2013 al Parlamentului European și al Consiliului din 17 decembrie 2013 (respectiv intervalul cuprins între data transmiterii programului către Comisia Europeană sau data de 1 ianuarie 2014, oricare dintre acestea este mai apropiată, și 31 decembrie 2023), precum și perioada de implementare stabilită de autoritatea de management prin contractul/decizia/ordinul de finanţare;</li>
  <li>să fie însoţită de facturi emise potrivit prevederilor legislaţiei naţionale sau ale statului în care acestea au fost emise ori de alte documente contabile pe baza cărora se înregistrează obligaţia de plată și de documente justificative privind efectuarea plăţii și realitatea cheltuielii efectuate, pe baza cărora cheltuielile să poată fi verificate/controlate/auditate;</li>
  <li>să fie în conformitate cu prevederile programului;</li>
  <li>să fie în conformitate cu contractul/ordinul de finanţare încheiat între autoritatea de management sau organismul intermediar și beneficiar;</li>
  <li>să fie rezonabilă și necesară realizării operaţiunii;</li>
  <li>să respecte prevederile legislaţiei Uniunii Europene și naţionale aplicabile;</li>
  <li>să fie înregistrată în contabilitatea beneficiarului;</li>
  <li>să respecte dispoziţiile Regulamentului (UE) nr. 1.303/2013.</li>
</ul>

<h5>Activităţi pentru care nu se aplică schema de ajutor de minimis</h5>

<p>Schema de ajutor de minimis nu se aplică pentru următoarele activităţi:</p>

<ul>
  <li>ajutoarelor acordate întreprinderilor care îşi desfășoară activitatea în sectoarele pescuitului şi acvaculturii, reglementate de Regulamentul (UE) nr. 1.379/2013 al Parlamentului European și al Consiliului din 11 decembrie 2013 privind organizarea comună a pieţelor în sectorul produselor pescărești și de acvacultură, de modificare a Regulamentelor (CE) nr. 1.184/2006 și (CE) nr. 1.224/2009 ale Consiliului și de abrogare a Regulamentului (CE) nr. 104/2000 al Consiliului;</li>
  <li>întreprinderilor care îşi desfăşoară activitatea în domeniul producţiei primare de produse agricole, astfel cum sunt enumerate în anexa nr. 1 a Tratatului CE;</li>
  <li>întreprinderilor care îşi desfășoară activitatea în sectorul transformării şi comercializării produselor agricole, prevăzute în anexa nr. 1 a Tratatului CE, atunci când valoarea ajutorului este stabilită pe baza preţului sau a cantităţii produselor în cauză achiziţionate de la producătorii primari sau introduse pe piaţă de întreprinderile în cauză sau când ajutorul este condiţionat de transferarea lui parţială sau integrală către producătorii primari;</li>
  <li>pentru activităţile legate de export către ţări terţe sau către state membre, respectiv ajutoarele legate direct de cantităţile exportate, ajutoarele destinate înfiinţării şi funcţionării unei reţele de distribuţie sau destinate altor cheltuieli curente privind activitatea de export;</li>
  <li>pentru activităţile condiționate de utilizarea preferențială a produselor naţionale faţă de cele importate;</li>
  <li>pentru activităţile pentru achiziţia de vehicule de transport rutier de mărfuri.</li>
</ul>

<h3>Bibliografie</h3>

<ol>
  <li>Hotărârea Guvernului nr. 399/2015 privind regulile de eligibilitate a cheltuielilor efectuate în cadrul operaţiunilor finanţate prin Fondul european de dezvoltare regională, Fondul social european și Fondul de coeziune 2014-2020, publicată în Monitorul Oficial nr. 413/11.06.2015, cu modificările ulterioare.</li>
  <li>Hotărârea Guvernului nr. 585/2016 pentru aprobarea Normelor metodologice de aplicare a prevederilor Legii nr. 219/2015 privind economia socială, publicată în Monitorul Oficial nr. 660/29.08.2016.</li>
  <li>Legea nr. 219/2015 privind economia socială, publicată în Monitorul Oficial nr. 561/28.07.2015, cu modificările şi completările ulterioare.</li>
  <li>Ordinul ministrului fondurilor europene nr. 772/2018 privind aprobarea schemei de ajutor de minimis „Sprijin pentru înfiinţarea de întreprinderi sociale”, aferentă Programului operaţional Capital uman 2014-2020, axa prioritară 4 „Incluziunea socială și combaterea sărăciei”, obiectivul specific 4.16 „Consolidarea capacităţii întreprinderilor de economie socială de a funcţiona într-o manieră autosustenabilă”, publicat în Monitorul Oficial nr. 723/22.08.2018.</li>
  <li>Regulamentul (UE) nr. 1.303/2013 al Parlamentului European și al Consiliului din 17 decembrie 2013 de stabilire a unor dispoziţii comune privind Fondul european de dezvoltare regională, Fondul social european, Fondul de coeziune, Fondul european agricol pentru dezvoltare rurală și Fondul european pentru pescuit și afaceri maritime, precum și de stabilire a unor dispoziții generale privind Fondul european de dezvoltare regională, Fondul social european, Fondul de coeziune și Fondul european pentru pescuit și afaceri maritime și de abrogare a Regulamentului (CE) nr. 1.083/2006 al Consiliului.</li>
  <li>Ghidul solicitantului – Condiţii specifice „Sprijin pentru înfiinţarea de întreprinderi sociale”, POCU/AP 4/PI 9.v/OS 4.16.</li>
</ol>

    </body>
</html>